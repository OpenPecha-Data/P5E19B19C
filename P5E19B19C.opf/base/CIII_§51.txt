§51 tat kathaṃ tvaṃ maitreya vyākṛtas tathatotpādena tathatānirodhena vā |na ca tathatotpadyate
na nirudhyate, na nirotsyate |yā ca sarvasatvānāṃ tathatā, yā ca sarvadharmāṇāṃ tathatā,seva
maitreyasyāpi tathatā |evaṃ yadi tvaṃ vyākṛtaḥ sarvasatvā api vyākṛtā bhavanti |tat
kasmād dhetoḥ |na hi tathatā dvayaprabhāvitā nānātvaprabhāvitā |tad yadā maitreyo bodhim
abhisaṃbhotsyate, sarvasatvā api tasmin samaye tādṛśīm eva bodhim abhisaṃbhotsyante |tat kasmād
dhetoḥ |sarvasatvānubodho hi bodhiḥ |yadā ca maitreyaḥ parinirvāsyati, sarvasatvā api
tadā parinirvāsyanti |tat kasmād dhetoḥ |na hy aparinirvṛtānāṃ sarvasatvānāṃ tathāgatāḥ
parinirvānti |parinirvṛtāni te satvāni paśyanti nirvāṇaprakṛtikāni |tasmād iha maitreya mā
etān devaputrān ullāpaya mā visaṃvādaya |

