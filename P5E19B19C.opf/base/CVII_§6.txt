§6 atha sarvarūpasaṃdarśano nāma bodhisatvas tasyām eva parṣadi saṃnipatito ’bhūt saṃniṣaṇṇaḥ
|sa vimalakīrtiṃ licchavim evam āha:kasmin punas te gṛhapate mātāpitarau dāsīdāsakarmakarapauruṣeyam,
kutra mitrajñātisālohitāḥ, kutra parivāro hayagajarathapativāhanaṃ vā |evam
ukte vimalakīrtir licchaviḥ sarvarūpasaṃdarśanaṃ bodhisatvaṃ gāthābhir adhyabhāṣat:

prajñāpāramitā mātā bodhisatvāna māriṣa |pitā copāyakauśalyaṃ yato jāyanti nāyakāḥ || (1)bhāryā
dharmaratis teṣāṃ maitri karuṇā ca duhitarau |satyadharmāv ubhau putrau gṛhaṃ śūnyārthacintanā
|| (2)sarvakleśās tathā śiṣyā yatheṣṭavaśavartinaḥ |bodhyaṅgāś caiva mitrāṇi bodhiṃ
budhyanti yair varām || (3)sahāyāś cānubaddhā hi ṣaḍ imāḥ pāramitāḥ sadā |stryāgāraḥ saṃgrahas
teṣāṃ dharmāḥ saṃgītivāditam || (4)udyānaṃ dhāraṇī teṣāṃ bodhyaṅgakusumaiś citam |phalaṃ
vimuktijñānaṃ ca vṛkṣā dharmadhanaṃ mahat || (5)vimokṣāḥ puṣkiriṇyaś ca samādhijālapūritāḥ
|viśuddhipadmasaṃchannā yatra snāyanti nirmalāḥ || (6)abhijñā vāhanaṃ teṣāṃ mahāyānam
anuttamam |sārathir bodhicittaṃ tu sanmārgo ’ṣṭāṅgikaḥ śivaḥ || (7)bhūṣanā lakṣaṇāny eṣām
aśītiś cānuvyañjanāḥ |hrīrapatrāpyavastrās te kalyāṇādhyāśayāḥ śubhāḥ || (8)saddharmadhanavantas
te prayogo dharmadeśanā |pratipattir mahālābhaḥ pariṇāmaś ca bodhaye || (9)śayanaṃ
caturo dhyānāḥ śuddhājīvena saṃstṛtāḥ |prajñā vibodhanaṃ teṣāṃ nityaṃ śrutasamāhitā ||
(10)amṛtaṃ bhojanaṃ teṣāṃ vimuktirasapānakam |viśuddhāśayatā snānaṃ śīlaṃ gandhānulepanam
|| (11)kleśaśatruvinirghātāc chūrās te hy aparājitāḥ |dharṣenti caturo mārān bodhimaṇḍadhvajāśritāḥ
|| (12)saṃcintyajāti darśenti ajātāś ca asaṃbhavāḥ |dṛśyante sarvakṣetreṣu raśmirājavad
udgatāḥ || (13)buddhakoṭyo hi pūjitvā sarvapūjāhi nāyakān |na caivātmani buddhe vā
jātu kurvanti niśrayam || (14)buddhakṣetrāṇi śodhenti satvānāṃ caritaṃ yathā |ākāśakṣetrānuprāptā
na satve satvasaṃjñinaḥ || (15)sarvasatvāna ye rūpā rutaghoṣāś ca īritāḥ |ekakṣanena
darśenti bodhisatvā viśāradāḥ || (16)mārakarma ca budhyante mārāṇāṃ cānuvartakāḥ |upāyapāramiprāptāḥ
sarvāṃ darśenti te kriyām || (17)te jīrṇavyādhitā bhonti mṛtam ātmānu darśayī
|satvānāṃ paripākāya māyādharmavihāriṇaḥ || (18)kalpoddāhaṃ ca darśenti uddahya tāṃ vasundharām
|nityasaṃjñīna satvānām anityam iti darśayī || (19)satvakoṭīsahasrebhir ekarāṣṭre
nimantritāḥ |sarveṣāṃ gṛhi bhuñjanti sarvān nāmenti bodhaye || (20)ye kecin mantravidyā
vā śilpasthānā bahūvidhāḥ |sarvatra pāramiprāptāḥ sarvasatvasukhāvahāḥ || (21)yāvanto loki
pāṣaṇḍāḥ sarvatra pravrajanti te |nānādṛṣṭigataprāptān satvān hi parimocayi || (22)candrā
bhavanti sūryā vā śakrabrahmaprajeśvarāḥ |bhavanti āpas tejaś ca pṛthivī mārutas tathā ||
(23)rogāntarakalpeṣu bhaiṣajyaṃ bhonti uttamam |yehi satvā vimucyanti sukhī bhonti anāmayāḥ
|| (24)durbhikṣāntarakalpeṣu bhavanti pānabhojanam |kṣudhāpipāsām apanetvān dharmaṃ deśenti
prāṇinām || (25)śastra-antarakalpeṣu maitryādhyāyī bhavanti te |avyāpāde niyojenti satvakoṭīśatān
bahūn || (26)mahāsaṃgrāmamadhye ca samapakṣā bhavanti te |saṃdhisāmagri rocenti
bodhisatvā mahābalāḥ || (27)ye cāpi nirayāḥ kecid buddhakṣetreṣv acintiyāḥ |saṃcintya tatra
gacchanti satvānāṃ hitakāraṇāt || (28)yāvantyo gatayaḥ kāścit tiryagyonau prakāśitāḥ
|sarvatra dharmaṃ deśenti tena ucyanti nāyakāḥ || (29)kāmabhogāṃ pi darśenti dhyānaṃ darśenti
dhyāyinām |vihastaṃ māraṃ kurvanti avatāraṃ na denti te || (30)agnimadhye yathā padmam
adbhutaṃ pi vidarśayet |evaṃ kāmāṃś ca dhyānaṃ ca adbhutaṃ te vidarśayi || (31)saṃcintya
gaṇikā bhonti puṃsām ākarṣaṇāya te |rāgāṅkuśena lobhetvā buddhajñāne sthapenti te || (32)grāmikāś
ca sadā bhonti sārthavāhāḥ purohitāḥ |agrāmātyo ’tha cāmātyāḥ satvānāṃ hitakāraṇāt
|| (33)daridrāṇāṃ ca satvānāṃ nidhānaṃ bhonti akṣayam |yeṣāṃ dānāni datvā hi bodhicittaṃ
janenti te || (34)mānastabdheṣu satveṣu mahānagnā bhavanti te |sarvamānasamudghātāṃ bodhiṃ
prārthenti uttamām || (35)bhayārditānāṃ satvānāṃ saṃtiṣṭhante ’grataḥ sadā |abhayaṃ teṣu
datvā ca paripācenti bodhaye || (36)pañcābhijñā hi bhūtvā te ṛṣayo brahmacāriṇaḥ |śīle satvān
niyojenti kṣāntisauratyasaṃyame || (37)upasthānagurūn satvān saṃpaśyeha vināyakāḥ |ceṭā
bhavanti dāsā vā śiṣyatvam upayānti ca || (38)yena yenaiva cāṅgena satvā dharmaratā bhave
|darśenti hi kriyāḥ sarvā mahopāyasuśikṣitāḥ || (39)teṣām anantaśikṣā hi anantaś cāpi gocaraḥ
|anantajñānasaṃpannā anantaprāṇimocakāḥ || (40)na teṣāṃ kalpakoṭībhiḥ kalpakoṭīśatais
tathā |bhāṣadbhiḥ sarvabuddhais tu guṇāntaḥ suvaco bhavet || (41)bodhiṃ na prārthayet ko
’gryāṃ śrutvā dharmān imān budhaḥ |anyatra hīnasatvebhyo yeṣāṃ prajñā na vidyate || (42)

iti || ||tathāgatagotraparivartaḥ saptamaḥ ||

