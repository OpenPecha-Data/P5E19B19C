§8 mañjuśrīr āha: śūnyaṃ te gṛhapate gṛham | na ca te kaścid upasthāyakaḥ |

āha: sarvabuddhakṣetrāṇy api mañjuśriḥ śūnyāni |

āha: kena śūnyāni |

āha: śūnyatayā śūnyāni |

āha: śūnyatāyāḥ kā śūnyatā |

āha: aparikalpanāś ca śūnyatāyāḥ śūnyatāḥ |

āha: śakyā punaḥ śūnyatā parikalpayitum |

āha: yenāpi parikalpyeta tad api śūnyam |na ca śūnyatā śūnyatāṃ parikalpayati |

āha: śūnyatā gṛhapate kuto mārgitavyā |

āha: śūnyatā mañjuśrīḥ dvāṣaṣṭibhyo dṛṣṭigatebhyo mārgitavyā |

āha: dvāṣaṣṭiḥ punar dṛṣṭigatāni kuto mārgitavyāni |

āha: tathāgatavimuktito mārgitavyāni |

āha: tathāgatavimuktiḥ punaḥ kuto mārgitavyā |

āha: sarvasatvacittacaritebhyo mārgitavyā |yat punar mañjuśrīḥ evaṃ vadasi kas ta upasthāyaka
iti |sarvamārāḥ sarvaparapravādinaś ca mamopasthāyakāḥ |tat kasmād dhetoḥ |mārā hi saṃsārasya
varṇavādinaḥ |saṃsāraś ca bodhisatvasyopasthāyakaḥ |parapravādino dṛṣṭigatānāṃ varṇavādinaḥ
|bodhisatvaś ca sarvadṛṣṭigatebhyo na calati |tasmāt sarvamārāḥ sarvaparapravādinaś
ca mamopasthāyakāḥ |

