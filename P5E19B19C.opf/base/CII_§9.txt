§9 phenapiṇḍopamo ’yaṃ mārṣāḥ kāyo ’parimardanakṣamaḥ |

budbudopamo ’yaṃ kāyo ’cirasthitikaḥ |

marīcyupamo ’yaṃ kāyaḥ kleśatṛṣṇāsaṃbhūtaḥ |

kadalīskandhopamo ’yaṃ kāyo ’sārakatvāt |

yantrabhūto bata ayaṃ kāyo ’sthisnāyuvinibaddhaḥ |

māyopamo ’yaṃ kāyo viparyāsasaṃbhūtaḥ |

svapnopamo ’yaṃ kāyo vitathadarśanaḥ |

pratibhāsopamo ’yaṃ kāyaḥ pūrvakarmapratibhāsatayā saṃdṛśyate |

pratiśrutkopamo ’yam kāyaḥ pratyayādhīnatvāt |

meghopamo ’yam kāyaś cittākulavigamalakṣaṇaḥ |

vidyutsadṛśo ’yaṃ kāyaḥ kṣaṇabhaṅgayukto ’navasthitaḥ |

asvāmiko ’yaṃ kāyo nānāpratyayasaṃbhūtaḥ |

